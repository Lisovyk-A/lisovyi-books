Більше не було холоду. Не було нічого. Тиша. Безперервна тиша, яка, здавалося, буде вічною. Але цей спокій почав порушувати незвичний звук годинника. Клац-клац. Клац-клац. Клац-клац. Еліна відкрила очі.

«Де я?» — мелькнула думка. Клац-клац. Вона сиділа на ліжку в якійсь кімнаті. «Невже мене знайшли і принесли в замок?». Але, опустивши погляд, вона побачила на собі той самий червоний кожух. Ні. Служниці роздягнули б принцесу. Ця кімната не була їй знайомою. Тут все було обвішане темно-синіми гобеленами із чорним крилом. Ні меблів, ні вікон не було. Лише двері. Вона пішла до них.

Наблизившись, вона почула чиїсь голоси і… черговий клац-клац. Годинник. Але де? Голоси обговорювали щось дуже важливе. Вони долинали з-за дверей. Чоловічі. Один — глибокий, спокійний. Другий… Вона завмерла. Другий голос вона впізнала б будь-де. Будь-коли. Це був голос, який читав їй казки в дитинстві. Голос, який називав її «моя маленька зірочко». Голос її батька.

Вона відкрила двері і потрапила в ще одну кімнату. В якій навколо круглого столу з купою паперів стояло двоє чоловіків. Схоже, що вони її не бачили.

— …домовилися інакше, — говорив чоловік у короні. — Ти обіцяв підтримку в раді. Натомість твої люди голосують проти кожного мого указу.

— Часи змінюються, Терене, — відповів її батько. Голос був холодним. Чужим. — Рада бачить слабкість. А слабких королів не терплять довго.

— Це погроза?

— Це правда.

Обоє чоловіків застигли, ніби час зупинився. Еліна не знала, що робити, окрім як іти до наступних дверей в іншому кутку кімнати. Проходячи повз чоловіків, вона придивилася до їхніх фігур: її батько — молодший, без сивини у скронях, але з тими самими блакитними очима, що передалися їй у спадок. Коли вона відвернулася, то знову почула голос. Різко глянувши в бік, де до цього стояв король з її батьком, вона побачила лише фігуру батька і двох гвардійців.

— Зробіть це тихо, — сказав батько, не озираючись. — І переконайтеся, що нікого не залишиться.

— А дитина? — запитав один із вояків.

Коротка пауза.

— Нікого.

Фігури знову завмерли. В грудях в Еліни стислося. Стало важко дихати. Клац-клац. Клац-клац. Чулося на фоні. Вона різко побігла до дверей і вибігла з цієї страшної кімнати.

Вона опинилася у рідних стінах замку. Але все було по-інакшому. Інші картини, інші вітражі, більше синього, ніж звичного їй червоного. В коридорі було пусто. Вона повільно робила свої кроки, ступаючи бархатними доріжками. Клац-клац. Клац-клац. Зненацька з-за повороту побігла якась жінка. Еліна не встигла повернутися, як та зникла в неї за плечима. Ще одна. А потім чоловік, а далі воїни, слуги. Люди метушилися, бігли і зникали в іншому кутку коридору.

— ПОЖЕЖА! ПОЖЕЖА! — кричали слуги.

І правда. Дівчина не помітила одразу, як з-за того рогу коридору почали з‘являтися злі язики полум‘я. Її знову наповнив страх. Вогонь з‘явився і позаду, туди, куди бігли люди. Вони зникали прямо у вогні, розтаючи у ньому, як сніг на сонці. Принцеса не знала, що робити. Вогонь з‘являвся всюди і нізвідки. Нарешті в кінці коридору вона побачила нові двері. Їх там не було ще мить тому. Вона швидко побігла туди, поки її шкіру вже починало обпікати.

Чулися незліченні крики. Довгі, протяжні. Важкі і невтомні. Кричали чоловічі голоси і жіночі, дитячі, вони зливалися в одну сумну тугу, яка наповнювала все навколо.

Нарешті двері. Вона впевнено смикнула їх і увірвалася всередину. Але гомін не зник. Такий же протяжний і довгий. Але тепер… Красивий? Піднявши очі, Еліна усвідомила, що стоїть у величній залі якогось собору. Такого вона ще ніколи не бачила. Навіть королівська капела — гордість їхнього замку — здавалася б тут убогою хатинкою. Стіни здіймалися так високо, що губилися в золотавому мареві, ніби стеля була не каменем, а самим небом. Вітражі — величезні, на всю стіну — горіли кольорами, хоча ззовні не було жодного джерела світла. Сині, пурпурові, золоті — вони розповідали історії, які Еліна не могла прочитати, але відчувала серцем.

Між колонами з білого мармуру плив дим, але не той, від якого вона щойно тікала. Цей пах ладаном і чимось солодким, квітковим, ніби посеред зими розцвів цілий сад.

І музика зі співом. Тепер вона чула її чітко. Це були ті самі голоси — крики, які переслідували її в коридорі. Але тут вони переплелися, злилися, перетворилися на щось інше. На спів. Сумний і водночас світлий.

Довгі шеренги лав тягнулися вздовж центрального нефу — темне дерево, відполіроване тисячами рук. На них сиділи люди. Сотні людей. Може, тисячі. Еліна повільно пішла вперед. Її кроки не лунали — підлога ковтала звук, ніби сама була живою.

Чим ближче вона підходила до вівтаря, тим гучнішим ставав спів. Тим яснішим — світло. Тим важчим повітря, ніби воно було насичене чимось, чого не можна вдихнути, але можна відчути.

Вівтар з усіх боків був оточений зеленню і квітами: а троянд тут було найбільше. Все буяло життям. Біля вівтаря стояли двоє. Вони співали. Це була чиста мелодія, що нотами підіймалася догори, до тієї невидимої стелі, і розчинялася в золотавому мареві.

Еліна зупинилася за кілька кроків від них. Ноги не слухалися далі. Це були король і королева. Але не її батьки. А ті, чиї обличчя вона бачила кам‘яними на постаменті. Королева дивилася на неї. Її карі очі були сумні і глибокі — ніби хотіли чогось від неї, що вона не могла дати.

— Він тебе чекає, — ледь ворухнула королева головою. — Там.

У бічному нефі, в тіні колони, спершись плечем на колону, стояв хлопець. З очима, які вона впізнала б будь-де.

Ед.

Він теж був тут. У цьому сні. У цьому соборі, але як? Він глузливо стояв і посміхався.

— То ти справді принцеса? — нарешті зронив він. Його голос не загубився у піснях, а так само пронісся під склепінням собору.

Еліна не змогла заговорити. Тільки кивнула.

— Угу.

Хлопець засміявся. Він відштовхнувся від колони і повільно пішов до вівтаря. Яке ж її було здивування, коли вона побачила його одяг: королівський кафтан, шитий синьою і золотою тканинами. Еліна дивилася, як він підходить до королеви і на мить зупинився перед нею, щоб отримати її згоду. Вона ніжно посміхнулася та ледь помітно кивнула.

Ед нахилився до вівтаря, під яким серед зелені і квітів палали червоним троянди. Він простягнув руку і зірвав одну — найяскравішу, шипи впилися йому в шкіру, але він не здригнувся. Тримаючи ружу в руках, він повільно став поруч із батьками. Там, де мав стояти завжди.

І лише зараз Еліна зрозуміла, що вже бачила постать королеви. На портретах перед підготовкою до бенкету. Той портрет був обгорілий.

«Це вона!» — закричала дівчина сама до себе. «Невже вони всі…». Дівчина підійшла ближче і стала перед довершеною сім‘єю. Сім‘єю, якій не судилося відбутися.

Едвард знову посміхнувся. Як завжди. І простягнув троянду.

— Така ж червона і колюча, — сказав він тихо, — як ружа.

Щось в середині неї тьохнуло. Клац-клац. Вона знову почала чути цей страшний звук годинника. Не думаючи, вона торкнулася його руки і троянди. І відчула… неймовірний холод.

Собор почав танути — стіни розпливалися, як акварель під дощем. Вітражі тріскалися беззвучно, осипаючись кольоровим пилом. Люди на лавах розчинялися в золотавому мареві, один за одним. За мить зник і Ед.

Була тиша.

Клац. Клац. Клац. Клац. Клац…