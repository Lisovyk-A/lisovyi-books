Кладовище зустріло їх тишею. Не тією моторошною, від якої мурашки біжать по шкірі, а якоюсь іншою — урочистою, майже ніжною. Ніби саме місце знало, що сюди прийшли не чужі. Еліна ніколи не була тут уночі. Вдень — так, кілька разів на рік. Але вночі… Вночі все виглядало інакше. Ліхтарі горіли вздовж головної алеї — хтось запалив їх до Різдва, і тепер вони кидали тремтливе світло на засніжені надгробки. Статуї ангелів і скорботних жінок ніби оживали в цьому мерехтінні.

Вони йшли мовчки. Еліна трохи позаду, Ед — попереду, впевнено прокладаючи шлях між рядами могил. Він знав це місце. Занадто добре для когось, хто не мав би мати сюди доступу.

— Як ти сюди потрапляєш? — нарешті порушила тишу Еліна. Її голос звучав різкіше, ніж вона хотіла. — Ключі ж тільки в королівської родини.

Ед не обернувся.

— Я теж маю ключик.

— Як?

Він промовчав.

— Вибив із Кротом з якоїсь служниці із замку?

Він знову промовчав.

— Досить, — крикнула Еліна. Нарешті він зупинився. Але не обернувся.

— Досить чого?

— Досить цих ігор! — Еліна відчула, як голос зривається. Увесь страх, уся злість, що накопичилися за цей божевільний вечір, нарешті вирвалися назовні. — Ти мало не вбив мене! Ти привів мене до тих… до тих людей! А тепер ведеш кудись і думаєш, що я просто піду за тобою, як дурна вівця?!

Тиша. Сніг падав між ними — повільно і байдуже.

— Я не хотів тебе вбивати, — сказав нарешті Ед.

— А що ти хотів?!

Він обернувся. І Еліна побачила його обличчя — змучене, із засохлою кров’ю біля губи, там, де вдарив Крот. Але очі… очі були найгіршими. У них не було виправдання. Тільки правда. Таке ж обличчя вона бачила там, у темному кутку.

— Я хотів заробити, — сказав він. — Це єдине, чого я навчився за роки на вулиці. Шукати багатеньких панночок, які заблукали не туди. Приводити їх до Крота. Отримувати свою частку.

Еліна відчула, як щось холодне стискає серце. Не від морозу.

— То я для тебе… здобич? Просто здобич?

— Спочатку — так.

— А потім?

Він не відповів. Відвернувся і пішов далі.

— Еде!

— Ходімо. Тут недалеко.

Вона хотіла закричати. Хотіла вдарити його. Хотіла повернутися і піти геть — назад до замку, до своєї золотої клітки, до герцога Альта з його огидними руками. Бо навіть це було краще, ніж… ніж це. Але вона пішла за ним. Бо не мала куди більше йти.

Вони звернули з головної алеї на вужчу стежку. Тут ліхтарів було менше, а потім вони зникли зовсім. Темрява огорнула їх, і Еліна інстинктивно підійшла ближче до Еда.

— Куди ми йдемо?

— Побачиш.

Стежка вивела їх на невелику галявину. Посередині стояв постамент — великий, із темного каменю, оточений погаслими ліхтарями. Еліна не могла розгледіти, що на ньому, але відчувала — це щось важливе.

Ед зупинився.

— Зачекай тут.

Він підійшов до найближчого ліхтаря, що ще горів на сусідній могилі. Взяв якусь гілку, запалив її і почав обходити постамент, один за одним запалюючи ліхтарі навколо.

Світло розливалося повільно. Спочатку Еліна побачила основу постаменту — масивну, вкриту снігом. На постаменті стояли три статуї. Чоловік у короні, жінка і маленький хлопчик між ними. Чоловік тримав руку на плечі дитини. Їхні обличчя були спокійними, майже живими у тремтливому світлі.

Він відступив, дивлячись на статуї. Його обличчя було непроникним, але Еліна бачила, як напружилися його плечі. Як стиснулися кулаки.

— Чому ми прийшли саме сюди? Ти їх знав?

Ед всівся посеред снігу під постаментом і сперся на нього спиною.

— Я не пам’ятаю їх, — почав він тихо. — Мені було три роки, коли… коли сталася пожежа. Я пам‘ятаю лише вогонь. Не знаю, як я вижив. Вони — ні. Мене знайшли серед попелу. Напівмертвого. Хтось виходив мене. Хтось інший продав на вулицю до притулку. А потім мене знайшли люди Крота і виховали…

На мить він замовк, але тут йому на голову посипався сніг із постаменту. Хлопець підірвався, струшуючи білий попіл із себе і навколо постаменту. Там, де він сидів, сніг розтанув, оголюючи табличку із підписами. Еліна підійшла ближче. І за мить із жахом відсахнулася: «Король Терен Рейвен. Королева Маргарет Рейвен. Принц Едвард Рейвен».

Рейвени. Вона знала це ім’я. Батько згадував його — давно, коли вона була ще дитиною. Якась трагедія. Якась родина, що згоріла разом із половиною замку. Усі загинули. Усі.

— Ти… — вона не могла підібрати слів. — Ти Рейвен?

— Ні, — відповів Ед. — Едвард Рейвен помер у тій пожежі. А я — Ед, просто Ед. — Він гірко посміхнувся, показуючи на третю статую. — Бачиш? Мене навіть поховали. Гарний пам’ятник, правда?

Еліна дивилася на статую хлопчика. На його кам’яне обличчя, вічно застигле в невинності. І на живого Еда поруч — із шрамами, тріснутими губами і очима, що бачили занадто багато.

— Чому ти не… — вона запнулася. — Чому ти не сказав нікому? Не довів, хто ти?

— Кому? — він обернувся до неї. — Кому я мав довести? Я був дитиною. Та й сам би не повірив у таке, аби не ключик. — Він дістав із внутрішнього карману позолочений ключ. — Простий безпритульний хлопчисько, який стверджував, що він — принц. Хто б мені повірив?

Вітер дмухнув холодом, і Еліна затремтіла. Не тільки від морозу.

— А тепер? — запитала вона тихо. — Ти ж міг би…

— Тепер я злодій. Шахрай. Людина Крота. — Він відвернувся від постаменту. — Навіть якби хтось повірив — що далі? Мене повісять раніше, ніж я встигну сказати своє ім’я.

Тиша. Тільки вітер і тріск ліхтарів.

Еліна не знала, що сказати. Увесь її гнів кудись подівся, розчинився у цьому холодному світлі. Перед нею стояв не злодій. Не зрадник. Простий хлопчина, якого розчавила жорстокість цього світу.

— Мені холодно, — сказала вона нарешті. Просто щоб щось сказати.

— Мені теж.

Вони стояли мить, дивлячись одне на одного. Потім Ед опустився на сніг біля постаменту, спиною до каменю. Еліна завагалася — і сіла поруч.

— Чому ти мене врятував? — запитала вона тихо. — Там, у провулку. Ти ж міг просто… відійти.

— Міг, — він не дивився на неї. Дивився кудись у темряву, на далекі вогні ратуші, що мерехтіли крізь сніг. — Не знаю, чому не відійшов. Може, тому що ти перша, хто погодився зі мною танцювати. А може… — він не договорив.

Еліна відчула, як її серце здригнулося.

— Що?

— Не знаю. Чесно.

Холод пробирав до кісток. Вона просто взяла його руку — тепер холодну і загрубілу — стиснула у двох своїх.

Він здригнувся. Подивився на їхні переплетені пальці. Потім на неї.

— Ти дивна, ружко, — сказав він тихо. — Я мало не убив тебе. А ти…

— А я справді дивна, — вона ледь посміхнулася. — Сиджу на кладовищі посеред ночі з хлопцем, який хотів мене продати. Мої батьки були б у захваті.

Він засміявся майже беззвучно. Але це був справжній сміх. Перший за цей вечір.

Холод кусав все дужче. Еліна тремтіла, попри кожух. Ед теж — вона бачила, як він намагається це приховати.

— Ходи сюди, — сказав він нарешті.

Вона не стала питати. Просто присунулася ближче. Він обійняв її — незграбно, бо не обіймав нікого до цього, але обережно, ніби боявся, що вона відсахнеться. Вона не відсахнулася. Навпаки — притулилася до нього, ховаючи обличчя біля його шиї.

Він пах димом, снігом і чимось ще — чимось теплим і живим.

— Еде?

— Так?

— Дякую.

— За що?

— Не знаю, — вона заплющила очі. — Просто дякую.

Вони сиділи так якийсь час. Може, хвилину. Може, вічність. На якусь мить холод відступав, витіснений теплом їхніх тіл. А потім вона підняла голову.

І зустріла його погляд.

Він був так близько. Його очі — темні, глибокі, сповнені чогось, чому вона не знала назви. Його губи — потріскані від холоду, так близько до неї. Вона не знала, хто з них зробив перший рух. Може, він. Може, вона. Може, обоє одночасно.

Але коли їхні губи зустрілися — холодні, тремтячі і несміливі — світ навколо зник. Залишилося тільки це. Тільки він і вона. Тільки цей момент, викрадений у долі посеред засніженого кладовища.

Поцілунок був коротким і майже невинним.

Коли вони відсторонилися, Еліна відчула, як по щоці потекла сльоза.

— Ружко… — прошепотів Ед.

Вона знову притулилася до нього. Він обійняв її міцніше. І вони сиділи так, дивлячись на далекі вогні ратуші, що мерехтіли крізь сніг, ніби зірки, що впали на землю.

Повіки ставали важчими. Холод уже не здавався таким нестерпним — тепло тіла поруч зігрівало краще за будь-який камін. Вогні ратуші почали розпливатися, танути, перетворюватися на золоті плями.

Еліна заплющила очі.

Останнє, що вона відчула перед тим, як провалитися у сон, — його серцебиття під щокою.