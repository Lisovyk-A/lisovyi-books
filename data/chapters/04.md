Їх було четверо. Може, п’ятеро — Еліна не могла порахувати, бо тіні рухалися, зливаючись із темрявою. Але вона бачила блиск металу. Чула скрип снігу під важкими чобітьми.

— Ну що, Еде, — голос із темряви був хрипким і насмішкуватим, — привів нам пташку?

Еліна відступила на крок. Серце калатало так, що здавалося — його чути на всю вулицю.

— Ед? — прошепотіла вона. — Що відбувається?

Він не відповів. Стояв нерухомо, спиною до неї, і дивився на тих, хто вийшов із темряви.

— Гарна робота, хлопче, — продовжив той самий голос. Тепер Еліна побачила його власника: кремезний чоловік із шрамом через усе обличчя. Він усміхався, оголюючи почорнілі зуби. — Богатенька, видно одразу. Скільки за неї візьмемо, як гадаєш?

Еліна відчула, як земля хитнулася під ногами.

«Він… він привів мене сюди навмисне? Усе це…» — в її голові мелькали вечірні спогади: танець, глінтвейн, погляд, від якого їй було важко дихати, його руки на талії. Усе це було… грою?

— Ед! — її голос зірвався.

Він нарешті обернувся. І вона побачила його обличчя — не те, яке знала цілий вечір. Воно було застиглим. І безнадійним. На ньому застигли сум і розпач. Ніби хтось видер із нього все живе і залишив лише маску.

— Вибач, — сказав він тихо. Так тихо, що вона ледь почула.

— Годі базікати! — чоловік зі шрамом махнув рукою. — В’яжіть її. І давайте швидше, поки варта не…

— Зачекай, Кроте, — Ед підняв руку. Його голос був дивно рівним. Він ступив крок до неї, заховавши за своєю спиною. Вона вдруге відчула, яка ця спина велика. — Спершу гроші.

Крот засміявся — низько, гарчачи.

— Гроші? Тобі? — Він підійшов ближче, і Еліна побачила, який він насправді величезний. На голову вищий за Еда. Удвічі ширший. — Ти забув, хлопче, хто тут кому винен?

— Я виконав свою частину. Як домовлялися.

— Ти привів мені те, що я тобі наказав привести. — Крот схопив Еда за комір і підтягнув до себе. — Або ти забув, що буває, якщо хтось вирішує грати в героя?

Еліна завмерла.

Ед стиснув щелепи. Його руки тремтіли — ледь помітно, але Еліна бачила.

— Я не забув, — процідив він.

— То й добре, — Крот відштовхнув його. — Тепер відійди. Хлопці, беріть дівку.

Двоє тіней рушили до Еліни. Вона відступала, поки спина не вперлася в холодну стіну. Знову. Як тоді, в провулку. Тільки цього разу ніхто не прийде на допомогу.

«Ні. Ні-ні-ні…»

— Не опирайся, красуне, — один із них, молодший, із кривою посмішкою, простягнув до неї руку. — Буде лише гірше.

Еліна стиснула кулаки. Вона не буде просто стояти. Не буде…

— Стривай.

Голос Еда. Тихий, але твердий.

Усі завмерли.

— Що ще? — Крот повернувся до нього, і в його очах блиснуло щось небезпечне.

Ед стояв нерухомо. Дивився на Еліну — прямо в очі. І вона побачила там щось. Не порожнечу. Не маску. Щось інше. Щось, що боролося само із собою.

— Вона не підходить, — сказав він.

— Що?

— Подивись на неї. Кожух дорогий, але старий. Це не багачка — служниця. Це покоївка принцеси. — Він говорив швидко, впевнено. — Вам, дурням, за неї ніхто не заплатить. Я вас надурив, аби отримати гроші.

Еліна не дихала. Не рухалася. Просто дивилася на нього, намагаючись зрозуміти, що він робить.

Крот повільно підійшов до Еда і сильно вдарив хлопця в живіт. Той зігнувся, ковтаючи повітря.

— Я не дурень, хлопче, — прошипів Крот, нахиляючись до нього. — А таких ідіотів, як ти, я їм на сніданок. Думаєш, я сліпий? Думаєш, я не бачу, що ти вирішив залишити пташку собі?

Ед закашлявся. Спробував випростатися, але Крот вдарив знову — цього разу в обличчя. Хлопець упав на коліна в сніг.

— Ти забув своє місце, — Крот схопив його за волосся, змушуючи дивитися вгору. — Забув, кому належиш. Може, треба нагадати? Може, час тобі позбутися пальця або вуха? Бо ти ні роботу не робиш, ні чути не вмієш!

— Ні… — Ед захрипів.

— То роби, що кажуть.

Крот відштовхнув його і повернувся до Еліни.

— А тепер ти, пташко…

Він не договорив.

Ед піднявся. Швидко. Занадто швидко для когось, кого щойно збили з ніг. У його руці блиснув ніж, і Крот відсахнувся, ледь уникаючи удару.

— Як ти СМІЄШ?! — заревів він.

— Біжи! — Ед крикнув, не озираючись. — Дурепо, біжи!

Вона завмерла. Ноги ніби примерзли до землі.

— БІЖИ!!!

Крот кинувся до Еда, інші теж рушили до хлопця.

І тоді Еліна сама того не чекаючи закричала:

— ЕЙ! ЕЕЕЕЙ! Я принцеса!

Всі завмерли. Без винятку. Крот, що вже був готовий вбити Еда, його спільники. Ед і сама Еліна. Це тривало менше секунди, але головоріз вже встиг оцінити здобич:

— СХОПІТЬ ЇЇ!

Ед прорвався крізь туші розбійників і підхватив під руку Еліну та потягнув за собою.

Вони бігли. Ед тягнув її за руку так, ніби від цього залежало життя. І воно справді залежало. Еліна чула за спиною важке дихання, прокльони, скрип снігу під чобітьми. Вони наближалися.

— Сюди! — Ед різко звернув у провулок.

Темрява проковтнула їх. Еліна нічого не бачила — лише відчувала його руку, що тягнула вперед. Вони пробігли повз якісь бочки, вона зачепила щось плечем, але не зупинилася. Не могла.

— Швидше! — голос Крота луною розносився між будинками. — Не дайте їм утекти!

Вони вибігли на ширшу вулицю. Еліна впізнала її — та сама, де стояла пекарня пана Тонса. Вітрина була темною, вже зачинено. Але вона знала, де вони.

— Ед… — вона задихалася, — я не можу… довго…

— Ще трохи, — він не озирався, — довірся мені.

«Довірся. Після всього… ДОВІРСЯ?!»

Але вона бігла. Бо іншого виходу не було. Вони звернули ще раз, і ще. Еліна вже не розуміла, де вони. Місто перетворилося на лабіринт темних стін і сліпих вікон. Але Ед знав кожен поворот. Кожну щілину між будинками.

— Стій! — він раптом зупинився так різко, що вона врізалася йому в спину.

— Що..?

— Тихо.

Вони стояли в якомусь дворі. Навколо — тиша. Лише їхнє важке дихання і далекий гамір переслідувачів. Черговий темний куток.

— Вони розділилися, — прошепотів Ед, прислухаючись. — Шукають нас поодинці.

— А тут нас чекають твої чергові друзі-вбивці? — вона кричала від розпачу, задихаючись.

Він повернувся до неї. У темряві вона ледь бачила його обличчя, але відчувала його погляд.

— Це не мої друзі. Є одне місце. Але треба пройти через…

— Через що?

Він завагався.

— Через вулицю, яку я залив пивом.

Еліна відчула, як щось здригнулося в грудях. Не страх. Щось інше.

— Ту саму, через яку я заблукала?

— Ту саму.

Вона мала б розлютитися. Мала б кричати на нього. Але замість цього з її горла вирвався звук — щось середнє між схлипом і сміхом.

— Ти серйозно?

— Серйозно.

Іронічно, що вулиця, через яку все це почалося, мала тепер вивести їх із біди. Голоси наближалися. Хтось кричав щось про північний квартал. Хтось відповідав із заходу.

— Ходімо, — Ед знову схопив її за руку. — Тільки тихо.

Вони кралися вздовж стін. Повільно. Обережно. Еліна намагалася ступати слідами Еда, але сніг під ногами все одно скрипів. Кожен звук здавався оглушливим. На вулицях стало значно менше людей. Наближалася ніч. Нарешті вони вийшли на знайому вулицю. Еліна побачила її — довгу, похилу, вкриту льодом, що тьмяно блищав у світлі далеких ліхтарів. Унизу, де вулиця впиралася в площу, досі стояла різдвяна ялинка. Свічки на ній уже погасли, але силует дерева чорнів на тлі снігу.

— Туди, — Ед показав на вузький прохід збоку. — Обійдемо льодовище і…

— Ось вони!

Крик прорізав тишу. Еліна обернулася — і побачила їх. Троє. Вони бігли до них з верхньої частини вулиці.

— Біжи! — Ед штовхнув її вперед.

Але Еліна не побігла. Не одразу. Вона дивилася на льодовище під ногами. На крутий схил. На переслідувачів, що наближалися.

— Еде, — сказала вона раптом, — вони ж не знають про лід?

— Що?

— Вони бігтимуть прямо. І…

Він зрозумів. Його очі розширилися.

— Ти геній, ружко.

Вони відступили вбік, притискаючись до стіни будинку. Переслідувачі були вже близько — Еліна бачила їхні обличчя, перекошені від люті.

— Тут вони! — заревів один із них. — Хапай!

І вони кинулися вперед.

Перший зрозумів, що щось не так, коли його ноги вже летіли в повітря. Він упав на спину з глухим гуркотом і покотився вниз по схилу, хапаючись за повітря. Другий спробував загальмувати, але лише заковзав швидше, врізавшись у першого. Третій…

Еліна не дочекалася побачити третього. Ед уже тягнув її в провулок.

— Швидко! Поки вони…

За спиною лунали крики, прокльони, звук тіл, що котилися по льоду. Хтось загув, врізавшись у щось. Хтось верещав.

Вони бігли. Повз темні будинки, повз замкнені двері, повз сплячі вікна. Снігом, який знову почав падати, засипаючи їхні сліди. Еліна не відчувала холоду. Не відчувала втоми. Тільки його руку у своїй, як тоді під час танцю. Тільки стукіт власного серця.

Нарешті Ед зупинився. Чергова вулиця рідного міста була засипана снігом. Людей не було зовсім. Лише поодинокі ліхтарі, які освітлювали великий кований паркан. Вони стояли перед старою брамою — вона була величезна, з іржавими списами нагорі, а по центру зображався знайомий із дитинства Еліні герб, в центрі якого був фенікс. Це був герб її сім‘ї. Лише віддихавшись вона побачила за брамою силуети статуй і хрестів.

— Кладовище? — прошепотіла Еліна.

— Кладовище.

— Королівське кладовище? — не вірячи власним очам і вухам, запитала дівчина.

— А куди ще я мав привести «принцесу»? — іронічно посміхнувся Ед. Еліна вже забула, як гарно ця посмішка виглядає. — Гарно вигадала, до речі.

— О так… — скривилася дівчина.

— Тут нас не шукатимуть.

— Чому?

— Ключі від брами є лише у королівської родини та їхніх слуг.

Їй стало соромно, що вона цього не знала. Тут були поховані її родичі, але вони не часто навідували це місце сім‘єю. Він обернувся до неї. І в його очах вона побачила щось — щось темне, давнє, сповнене болю.

— Я знаю, де тут сховатися, — він ступив у темряву за брамою. — Ідеш?

Еліна стояла на порозі. Позаду — місто, небезпека і переслідувачі. Попереду — темрява, могили і хлопець, який практично привів її на вірну смерть.

Вона зробила крок уперед. Хвіртка за її спиною заскрипіла, закриваючись.