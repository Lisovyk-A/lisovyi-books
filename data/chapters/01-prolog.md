Зима. Містичний холод вкрив світ крижаним інієм. Не оминав жодного будинку, жодної химери на старовинних палацах, ні однієї тріщини у фіранках старих будинків. Тут при владі була хуртовина: пухнастий сніг не міг знайти місця, щоб просто впасти на землю. Було холодно. Справді холодно. Старе місто, ледь помітне крізь заметіль, готувалося до Різдва. Попри нестерпну негоду вулиці були забиті людьми: хтось поспішав із клунками подарунків, хтось потроху звертав прилавки на міському ринку, а хтось уже готувався приймати далеких родичів, що на віслючках, конях і волах тягнулися до міських брам з прилеглих містечок і селищ.

Здавалося, все просто: хто ж у різдвяну ніч буде поза домівкою, поза сім’єю… У будинках і хатинах потроху загоралося жовтогарячим. Місто починало здаватися темряві святої ночі. Найважче сьогодні було охоронцям на старих мурах королівського замку. Вони мали простояти на варті всю ніч. Чи було їм сумно? Майже напевне. Стояти на холоді, коли у ста метрах від тебе розгортається величне гуляння. Усередині палати замку охопила передсвяткова метушня, слуги бігали і бігали: розносили таці з їжею, вішали останні прикраси до великого банкетного столу, хтось мив вітражі на вікнах, а музики вже налаштовували свої інструменти.

У цій шаленій метушні ніхто не помічав маленьку дівчинку, яка стояла посеред банкетного залу і роздивлялася старі портрети. У цьому їй допомагали язики вогню від факелів, які старанно розпалювала старенька служниця. Малюнки хоч і були старі, але гарно передавали кольори та атмосферу: маленька принцеса тільки й упізнавала інтер’єри власного замку. Замку її батька: ось якийсь чоловік у короні стоїть на тлі такого знайомого батькового кабінету, а наступна пані на обгорілій картині галантно сидить на стільці. Її сукня захопила дівчинку. «Чому я раніше не звертала уваги на ці малюнки?» — подумала вона. Її думки перервав чийсь лагідний голос:

— Ваша світлосте, пані Еліно, її високість чекає на вас зверху. — Це говорила її нянька та наставниця Герда. Молода жінка, одягнена у недорогі тканини.

— Іду вже, — сказала принцеса, востаннє кинувши погляд на портрети в залі.

Вони довго йшли разом з Гердою, щомиті підіймаючись усе вище і вище старими сходами. Еліна на мить зупинилася біля вікна: на вулиці стемніло, але ще можна було побачити, як сніг кружляє навколо стін. Краєм ока дівчинка вхопила вогник, що загорівся десь у далині:

— Що це там? — здивувалася вона.

— Де, ваша світлосте? — Герда миттю виглянула у сусіднє вікно. — А, ви про те світло. Певно, запалили перші вогні на міській ратуші. Так роблять кожного Різдва або великого державного свята, пані. Нам час іти, королева не любить чекати.

«Хто як не я це знаю», — подумала принцеса, і вони знову продовжили свій шлях нагору. Палати королеви сяяли огрядністю: всюди був червоний бархат з позолотою. Принцеса зайшла до кімнати, де на неї вже чекала матуся. Вогонь у каміні тремтів, як і дівчина, у передчутті чогось страшного. Останні місяці було тільки й мови про підбір «хорошої партії» для принцеси.

Королева стояла біля вікна. По її спині водопадами спадало золоте волосся. Таке ж гарне, як і в Еліни.

— Мамо? — голос дівчини здався їй тремтячим навіть собі.

— Заходь, — сказала королева. — Є розмова.

Еліна зробила кілька кроків. Герда зачинила за нею двері та залишилася ззовні. З кожною секундою серце починало битися частіше. Вона знала, про що йтиме мова.

— Після Різдва, — почала королева спокійно, — ми оголосимо про твої заручини. А щойно зійдуть сніги — відгуляємо весілля.

Еліна затремтіла, але не відповіла. Вона чекала головного. Хоча сльози вже почали підступати до очей.

— Герцог Альт, — додала мати, нарешті повертаючись. — Він достатньо впливовий, щоб утримати рівновагу в раді. Достатньо старанний, щоб не робити дурниць. І достатньо… пристойний.

— Ти хотіла сказати багатий? — Еліна різко глянула в материнські очі.

Королева тяжко зітхнула, схоже, ця розмова давалася нелегко не лише дівчині.

— Еліно, доню, ти вже не дитина, — вона повільно підійшла до дівчини. — Ти — принцеса і спадкоємиця. Тато дуже розраховує на тебе. А значить, твій шлюб — це державна справа. Особливо після… — королева опустила очі.

— Після того, як майстер Шевен сказав, що ти більше не зможеш мати дітей, — закінчила дівчина.

Тиша поглинула кімнату. Лише тихенько потріскував вогонь у каміні. Але Еліні стало різко холодно, ніби її щойно викинули на мороз. Вона знала, що так може бути. Але не була готова до цього прямо зараз.

— Я не вийду за нього, — різко відрізала вона.

— Вийдеш.

— Ні!

Королева підійшла ще ближче. Її обличчя було спокійним, але очі видавали всю тяжкість моменту. Так споглядають безнадію і безвихідь.

— Я знаю, як важко приймати такі рішення, — сказала вона тихо.

Дівчина пам’ятала, як минулого літа герцог Альт обмацував її руки, ніби оцінював коня на ярмарку. «Гарна шкіра», — сказав він тоді, усміхаючись негарними зубами.

— Мамо… — почала Еліна, ледь не плачучи, — із усіх можливих варіантів ви обрали цей? Ви не хотіли запитати мене? Чого хочу я?

— Ти надто багато думаєш зараз, — промовила королева. — Це минеться. Пройде час, а з роками багато що зміниться. От побачиш.

Еліна відчула, як щось у ній обривається. Як світ навколо стає чужим і диким. Незнайомим.

— Ти бачила, як він дивиться на мене? Для нього усі ми — прості іграшки, — сказала вона, а по щоці потекла перша сльоза. — Як я буду з ним жити?

— Він дивиться як герцог.

Ці слова стали останніми. Еліна відступила на крок. Потім ще на один. Трохи вклонилася — так, як її вчили змалку, і перед тим, як вийти з кімнати, зронила:

— Тоді шукайте собі іншу принцесу.

У підвалі пахло шерстю, пилом і старим металом. Принцеса всілася на лаві та безнадійно плакала. Вона знала, що сюди навряд чи зайдуть слуги, які готувалися до бенкету. Так важко, як зараз, їй ще ніколи не було. Як вони сміють? Її рідні батьки. Вони ж знають, що життя з герцогом буде безжальним і тяжким. Еліна не хотіла такого життя. Хлюпаючи носом і перебираючи купу думок у голові, вона сперлася на щось м’яке і тепле. Їй усе ще було холодно, по тілу бігали неприємні мурахи.

«Ні за що. НІ ЗА ЩО я не вийду за нього!» — кричала вона собі у думках.

Так минув якийсь час. Трішки заспокоївшись, принцеса глянула, на що вона спиралася. Увесь цей час її гріло хутро кожухів, що їх сюди позносили слуги. Краєм вуха вона вхопила музику, яку почали грати у великій залі. Значить, почалося. Скоро тут буде купа людей: аристократів, купців і їх галантних пань, яких Еліна терпіти не могла.

Думка майнула миттєво:

— О ні, сьогодні без мене…