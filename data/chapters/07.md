Еліна відкрила очі.

Ранкове сонце сліпило, але не гріло. Холод був такий пронизливий, що здавалося — він проріс у кістки і став частиною тіла. Небо над нею було світлим і ясним. Світанок. Чи вже ранок? Вони лежали на снігу, притулившись одне до одного. Але тепла вже не було.

Ед.

— Еде? — прошепотіла вона.

Тиша.

— Еде, прокинься. Мені таке наснилося… Ти не повіриш…

Вона ворухнулася, намагаючись повернутися до нього обличчям. Його рука сковзнула з її талії і безвольно впала на сніг.

— Ед?

Вона підвелася на лікті. Глянула на нього.

І світ завмер.

Він лежав нерухомо. Очі заплющені. Обличчя спокійне — таке спокійне, яким вона ні разу не бачила його за вчорашній вечір. Губи ледь посміхалися. Та сама крива посмішка, тільки тепер — застигла.

На його віях лежав сніг. Він не танув.

— Ед… — Еліна поклала долоню йому на щоку.

Крига. Його шкіра була як крига.

— Ні… — прошепотіла вона. — Ні-ні-ні, Еде, прокинься!

Вона затрясла його за плечі. Обличчя залишалося нерухомим. Та сама посмішка. Ті самі заплющені очі.

— ПРОКИНЬСЯ!

Її голос зірвався на крик. Луна понесла його між надгробками, відбила від стін склепів, розсипала по засніжених деревах.

Ніхто не відповів.

Еліна притиснулася до нього — до його холодного, нерухомого тіла — і закричала. Сльози текли по щоках і замерзали на його кожусі.

— Це я… — схлипувала вона. — Аби ми пішли до… Якби я не… Аби ми…

Вона плакала довго. Може, хвилини. Може, десятки хвилин. Сніг падав на них обох — на живу і мертвого — і поступово вкривав білим саваном.

А потім вона помітила. Його рука. Та, що впала на сніг. Вона була стиснута в кулак. Еліна обережно розтулила його пальці — задубілі та негнучкі — і побачила.

Троянда. Та сама… Її пелюстки були м’якими, ніби щойно зірвані. На стеблі — шипи, а на шипах — застигла кров.

«Така ж червона і колюча, як ружа».

Еліна взяла троянду тремтячими руками. Притиснула до грудей.

«Може, — подумала вона крізь сльози, — може, він нарешті там, де мав бути. З ними. Зі своєю сім‘єю».

І ця думка — єдине, що дало їй сили підвестися. Було нестерпно холодно. І пусто. Знову. Вона щось знайшла буквально за один вечір і знову все втратила. Було ще гірше, ніж коли вона вчора вийшла із замку.

Місто прокидалося після святкування. На вулиці потроху починали виходити люди. Сторожа ходила і слідкувала за порядком. До ринку вже прийшли ранкові торгаші. Еліна йшла повз усіх, не помічаючи ні холоду, ні кашлю, який час від часу починав дерти горло. В кармані вона тримала троянду, яка нестерпно дерла їй руку. Це єдине, що вона ще відчувала.

Головною вулицею вже рухались поодинокі повозки. Заспані люди і тварини не хотіли швидко ходити, тож все було повільним і неспішним. Дівчина не знала, куди йде. Ноги несли самі — повз знайомі вулиці, повз пекарню пана Тонса, де вже димів комин, повз таверну «Сліпий кріт», де хтось вимітав вчорашнє сміття за поріг. Повз усе те, що ще вчора здавалося таким живим, а тепер було лише декорацією до її горя.

Біля міських воріт було людніше. Селяни, що приїхали на святкування, тепер розверталися назад — до своїх маленьких хатинок, до простацького життя, про яке Еліна так мріяла ще вчора. Повозки скрипіли, воли мукали, хтось прощався з родичами, хтось рахував виторг за продані товари.

Еліна зупинилася.

Одна повозка стояла трохи осторонь. Стара, з облізлою фарбою і кривуватим колесом. На ній сиділа літня жінка в простому кожусі, чекаючи, поки її чоловік закінчить прив’язувати останні мішки.

— Далеко їдете? — почула Еліна власний голос.

Жінка підняла очі. Змірила її поглядом — червоний кожух, розпатлане волосся, заплакане обличчя. Але не запитала нічого. Просто кивнула.

— До Гаю, це село на тому кінці річки.

— Чи не могли б ви… — вона запнулася. — Чи можу я поїхати з вами?

Жінка і чоловік переглянулися.

— Втікаєш від когось, дівко? — прямо запитав старий.

Вона певно й хотіла сказати «ні». Хотіла збрехати, як брехала весь вчорашній вечір. Але потрібних слів не знайшла.

— Від усього, — прошепотіла вона.

Чоловік довго дивився на неї. Потім кивнув.

— Сідай ззаду. Там сіно, буде тепліше.

Вона не подякувала. Не змогла. Просто забралася на повозку і вмостилася серед мішків і сіна. Витягла руку з кишені — долоня була подряпана шипами, кров змішалася з талим снігом. Але троянда була ціла.

Повозка рушила. Заскрипіли колеса. Місто почало віддалятися — спочатку ворота, потім мури, потім шпилі соборів і веж. Останнім зник замок — той, що стояв понад містом, спостерігаючи за добробутом жителів. Чи за їхніми гріхами?

Еліна відвернулася і більше не дивилася назад.

Десь за годину жінка обернулася до неї.

— Їсти хочеш?

Еліна похитала головою.

— А може, теплого? В мене є трохи відвару. — Усміхнулася старенька. — Давай, доню, бачу ж, що нічого не їла.

Дівчина погодилась, а старенька швидко дістала з якогось латаного мішка глечик і сунула Еліні. Як же гарно зігрів тіло той бульйон. Тіло. Але не душу.

— Як тебе звати, доню? — запитала стара, не забираючи глечик.

Ледь відірвавшись від теплого напою, дівчина на мить задумалась. Поглянула ще раз на дорогу, якою вони їхали.

— Ружа, — сказала вона.