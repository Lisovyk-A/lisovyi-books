Центральні вулиці міста юрмилися людьми. Уже геть стемніло, але ліхтарники попрацювали на славу: кожен куток заливало тепле світло ліхтарів. Люди бігли то до центральної площі, щоб докупити останні інгредієнти для святкових столів, а хтось, навпаки, вже поспішав додому з подарунками. Віяв прохолодний вітер, розносячи сніг понад доріжками.

Еліна йшла повільно, розуміючи, що кожен крок наближає її до чогось остаточного і незворотного. Думки вже не знаходили собі місця в голові, а сльози, здавалося, вже всі виплакались. Було просто ніяк. Холодно. Капюшон червоного кожуха, який вона вихопила з підвалу, прикривав її обличчя, але вона все одно інстинктивно тулилася до стін будинків, обминаючи натовпи. «Та й хто мене тут впізнає?» — майнуло в голові. Ніхто не звертав на неї уваги — просто ще одна постать серед сотень інших, що поспішали до своїх теплих домівок.

Цю вулицю дівчина знала добре. Нею вони з татом завжди виїжджали із замку, щоб попрямувати у подорож за місто. Але такою людною вона її ще ніколи не бачила. Прямо перед нею якась матуся відтягувала маленького хлопчика від вітрини пекарні «У Тонса», але той навідріз відмовлявся йти, показуючи пальцем на фігурні смаколики, що їх пан Тонс випікав щодня. Але цього разу навіть Еліна була здивована майстерністю пекаря: були тут і звичайні рибки та птиці, але поруч висіли розфарбовані солодощами дракони, феї та гноми, а ще лицарі, корони, зірочки.

Крізь запотіле вікно було видно, як усередині пан Тонс із червоним від жару обличчям діставав із печі чергову порцію хліба. Його дружина сміялася над чимось, обіймаючи чоловіка за плечі. «Все так просто і… щасливо? — роздумувала Еліна. — Вони не багаті, не впливові, а просто щасливі».

Дівчина відвернулася і пішла далі. Сніг сипав усе густіше, прилипаючи до вій, до волосся. Місто жило своїм життям — гамірним, теплим і по-дивному чужим. Вона ж була тут ніхто. Не принцеса. Не наречена герцога. Просто дівчина в натовпі, якої ніхто не знає. І це відчуття — відчуття зникнення — було таким солодким, що аж боляче.

На центральній площі стояла величезна ялинка, прикрашена свічками та різнокольоровими стрічками. Діти бігали навколо неї, сміючись, ліпили сніговиків. Їхні батьки стояли поруч, притулившись одне до одного, спостерігаючи за малечею з усмішками на обличчях.

Еліна сіла на лавку біля фонтану, який давно замовк на зиму. Дивилася на це все — і відчувала, як щось у грудях стискається все тугіше. Можливо, то був лишень мороз. Або важке усвідомлення, що вона не належала до цього щасливого світу. Ніколи не належала. Її світ — це холодні кам’яні коридори, церемонії, що тривають годинами, усмішки, за якими нічого немає.

А завтра — оголосять заручини. І тоді вона остаточно перестане бути собою. Стане просто дружиною герцога Альта. Красивою річчю у його руках. Інструментом, щоб грати в політику.

«Мама сказала, що я звикну», — подумала вона, стискаючи долоні в кулаки під кожухом. — «Що з роками все стане легше».

Але ж не стане.

Вона знала це. Відчувала кожною клітинкою. До клітки можна звикнути, але не стати щасливою. Еліна підвелася. Сніг падав їй на обличчя, танучи від тепла шкіри. Вона вдихнула морозне повітря — глибоко, ніби намагалася вдихнути всю цю свободу, яку було розлито навколо, але натомість лише піймала нотки розлитого пива: якийсь дурень розбив купу бочок зверху по вулиці, і тепер цілі ріки алкоголю позамерзали на площі.

«Добре», — прошепотіла вона до самої себе. — «Добре. Я прийму це».

Слова звучали порожньо. Але вона повторила їх — голосніше і твердіше:

— Я прийму це, — ніби якщо скаже достатньо разів, то врешті повірить. — Усе одно наступниця я, тож побачимо, хто переможе, герцогу Альт.

Набравшись більше сміливості, Еліна кинула погляд на її дім: замок гордо нависав над містом, ніби спостерігав за добробутом його жителів. Навіть сюди було видно сяйво з великої зали. «Гуляння, напевно, у самому розпалі», — подумала вона. — «Час повертатися».

Еліна рушила до замку. Крізь сніг, натовп і чуже щастя. Ноги несли її звичним шляхом — через центральну площу, повз ратушу, до широкої вулиці, що вела прямо до королівських воріт. Але біля повороту вона зупинилася. Уся вулиця — та сама, якою вона сюди прийшла, — була залита льодом. Брудним і жовтим. Це було пиво, те саме, що розлилося з розбитих бочок, а тепер перетворилося на суцільну ковзанку. Люди обходили це місце стороною, хтось навіть поставив палицю з ганчір’ям, аби попередити інших.

Еліна зупинилася, дивлячись на цю річку замерзлого алкоголю. Обійти? Можна. Але це означало йти іншими вулицями. Тими, якими вона ніколи не ходила. «Нічого страшного», — подумала вона. — «Просто інший шлях». Вона повернула праворуч, туди, де між будинками чорніла вузька вуличка.

Чим далі вона йшла, тим темнішими ставали провулки. Ліхтарі тут майже не горіли. Будинки нависали так низько, що їхні дахи зімкнулися над головою. Сніг лежав товстим шаром. Еліна інтуїтивно прискорила крок. Серце почало битися частіше. Єдине, що давало надію, — це проблиски між будинками, в яких було видно башти замку, — значить, вона на вірному шляху. Але вулиця звузилася ще більше. І раптом — тупик. Глуха цегляна стіна. Еліна обернулася, щоб піти назад, — і завмерла. Позаду хтось стояв.

У темноті вона не бачила його обличчя, але бачила подертий старий кожух. Він зупинився, перегороджуючи їй шлях.

— Ого-го, — прохрипів чоловік, усміхаючись беззубим ротом. — Хто це до нас завітав?

Еліна стиснула кулаки під кожухом.

— Пропустіть, — сказала вона якомога твердіше.

Чоловік засміявся — низько, гарчачи.

— Пропустіть, каже, — він наблизився, хитаючись. — А що ти тут узагалі робиш, красуне? Заблукала? — Від нього несло перегаром і чимось кислим та гнилим.

Еліна почала задкувати, аж поки спина не вперлася в холодну цеглу. Серце билося так, що здавалося — зараз вистрибне.

— Я сказала — пропустіть!

Чоловік ступив ще ближче. Тепер вона відчувала його дихання — гаряче і смердюче.

— А може, ти не заблукала, — прошепотів він, простягаючи руку до її обличчя. — Може, ти шукала компанію?

Його пальці торкнулися краю її капюшона. Еліна відсмикнулася, але йти було нікуди.

— Не чіпайте мене! Ви знаєте, хто я така?

Він засміявся ще голосніше.

— Ого, ще й з характером! То хто ж ти, кралю?

Його рука потягнулася до неї знову, але перервав раптовий і гомінкий свист. Він тричі відбився від стінок будинків. Чоловік відсахнувся і різко повернувся назад, оголюючи свою лисину перед Еліною.

— А ти ще хто? — пробурмотів чоловік.

Позаду стояв молодий хлопець. Його обличчя теж не було видно здалеку, але вже другий за вечір порваний кожух лякав Еліну не менше за першого. «Це мій останній день», — подумала вона. Але хлопець почав швидко наближатися до п’яниці.

— Я — той, хто зламає твою нікчемну щелепу, якщо сам не відчепишся.

П’яний чоловік спробував вдарити хлопця з розмаху, але той ухилився так легко, ніби танцював. А потім різко викрутив старому руку — так, що той завив, упавши на коліна у сніг.

— Добре! Добре, я піду! — заскавучав він. — Тільки відпусти!

І він відпустив. Чоловік підвівся, потім, бурмочучи прокльони, побіг геть у темряву, спотикаючись об власні ноги. Еліна стояла, притиснувшись до стіни, і дивилася на хлопця. Руки тремтіли. Серце калатало.

«Треба тікати. Зараз. Але як?»

Хлопець повільно обернувся до неї. Вона вперше побачила його обличчя повністю. Худе, з різкуватими рисами. Губи тріснуті від холоду. Темне волосся, що стирчало з-під старої шапки. Але очі — очі були живими. Навіть у темряві світилися життям. Він глянув на неї, ніби оцінюючи. Еліна відчула, як її щоки палають.

— Ти як? — запитав він нарешті.

Еліна кивнула, не довіряючи своєму голосові. Хлопець усміхнувся — ледь помітно і криво.

— Тобі не варто тут бути, — сказав він просто. — Це не те місце для нічних прогулянок. Особливо для таких, як ти.

Еліна нарешті знайшла в собі сили і голос:

— Таких, як я?

Він ще раз кинув на неї оком і задер одну брову догори.

— Тут такого не носять, — пирхнув він дещо розважливо.

Чомусь Еліні стало спокійніше. Але хвилю полегшення накрила хвиля обурення:

— Ти сам бачив, що носиш? — вона сказала це різко. Не думаючи. Він вказав на вартість її одягу, а не на стиль, чого молода аристократка не змогла вловити і сама завчасно перейшла в атаку.

— Слухай, ну ти цікава, звісно, — хлопець здер з себе шапку і кинув до ніг Еліні. — Хоч би подякувала. Перепрошую, ваша величносте, що вас врятував не сер Пер Лицар.

Він розвернувся і почемчикував від дівчини. Еліні стало так соромно і ніяково. Вона не зрозуміла, що поранила хлопця.

— Д… Дякую! За допомогу, — розгублено підбирала слова Еліна. — Не знаю, що було б, аби…

— Зате я добре знаю, — хлопець не повернувся, але зупинився. — Що ти тут робиш? — спитав він, ледь відкинувши голову вбік.

— Йшла додому. Але вулицю якийсь телепень залив пивом, уявляєш?! І я почала шукати інший шлях.

Хлопець ледь стримався, щоб не засміятися. Він повернувся і знову розтанув у посмішці:

— Чому ж одразу телепень? Можливо, просто хтось був неуважний.

— То це був ти? — вибухнула принцеса.

— Ну… Можливо. Ти ж нікому не розкажеш? — знову усміхнувся він, і нарешті його в цьому підтримала й вона. — Як тебе звати?

Дівчина на мить задумалася. Казати чи ні? «Нехай. Ім’я — це лише ім’я, а не титул».

— Еліна. А тебе?

— Ед.

— Просто Ед?

— Так мене кличуть друзі, — він знову посміхнувся.

— Чи не міг би ти… допомогти мені знайти дорогу до мого дому? — Еліна знову зніяковіла. — Трохи страшно зараз іти самій.

— А де ти живеш? — безтурботно запитав Ед. — Підозрюю, що в замку?

«Він що, здогадався?» — злякалася дівчина.

— Та… ні! Звісно, ні, — вона намагалася підбирати кожне слово максимально правдоподібно. — Але поруч. Якщо знаєш…

— Я знаю багато будинків у місті, — вкотре посміхнувся він.

— Тож там, біля замкових воріт, одразу на центральній вулиці, є такий білий маєток, там іскра ще на верхівці зображена. Ось там.

— А. То ти зі Спарків? Либонь, одна із дочок сера Едмунда?

«Що?! Звідки він знає міських аристократів?»

— Ні… Я гостюю у пана Едмунда. Дядечко дуже дбає про мене, я приїхала до нього на Різдво…

— І пішла шлятися темними вулицями міста, — розсміявся Ед. — Гаразд, звісно, проведу. За мною, ружко.

— Яка ще ружка? — знову вибухнула Еліна, але за хлопцем таки пішла.

— А хто ж ти? — певне, в соте посміхнувся він. — Така ж червона і колюча, як ружі із саду.

Еліна глянула на свій кожух і зрозуміла, чому вона «червона». «Але невже я таки колюча?» — задумалася вона, скрививши дивну гримасу на обличчі.