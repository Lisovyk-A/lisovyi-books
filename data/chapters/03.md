Вони йшли вузькими вуличками, і місто поступово ставало іншим. Не тим, яке Еліна бачила з вікон замку — блискучим, святковим, вкритим м’яким снігом. Тут сніг був сірим, утоптаним сотнями ніг. Будинки тулилися один до одного, ніби й самі намагалися зігрітися. Десь скрипіли віконниці, гавкали вуличні пси.

— То що ж привело племінницю сера Едмунда на нічні вулиці? — запитав Ед, не озираючись. Він ішов швидко, впевнено, ніби знав кожен камінець під ногами.

Еліна мовчала. Що їй сказати? Що вона втекла з власного замку? Що її продають, як породистого коня на ярмарку?

— Захотілося подихати свіжим повітрям, — відповіла вона нарешті.

Ед хмикнув.

— Свіжим повітрям. У Різдвяну ніч. У найхолоднішу зиму за останні роки. Одна. — Він нарешті обернувся, і в його очах щось блиснуло. — Ти або дуже хоробра, або дуже нещасна.

Еліна відвела погляд.

— А обов’язково одне з двох?

— Здебільшого — так.

Вони вийшли на ширшу вулицю. Тут горіло більше ліхтарів, і Еліна змогла краще роздивитися свого супутника. Його кожух справді був латаний-перелатаний, але рухався хлопець так, ніби носив лицарські обладунки. Вона ще не вирішила, чи це у ньому говорить пиха, чи роки, проведені на вулицях міста.

— А ти? — запитала вона раптом. — Що робиш на вулицях у таку ніч?

— Працюю.

— Працюєш? Хто працює на Різдво?

— Ну, — він знизав плечима, — хтось же має працювати, поки інші відпочивають. Хтось не назвав би це роботою, але я вважаю за краще думати, що працюю.

Еліна нахмурилася, але не стала питати далі. Щось підказувало їй, що відповідь їй не сподобається. Вони минули чийсь двір, де посеред снігу стояв покинутий віз. Десь у темряві заграла скрипка — фальшиво, нестройно, але Ед раптом зупинився і прислухався.

— Ганусин батько, — сказав він тихо, прислуховуючись. — П’є кожного Різдва наодинці. І кожного разу грає цю саму сумну мелодію.

— Сумну?

— Його дружина померла три роки тому. Якраз у Різдвяну ніч.

Еліна мовчки дивилася на темне вікно, звідки долинала музика. Щось стиснулося в грудях. Вона ніколи не задумувалася про те, що за стінами цих маленьких будиночків, які вона з дитинства споглядала із замку, живуть люди зі своїми історіями щастя і трагедій.

— Вибач, — сказала вона тихо.

— За що?

— За те, що сказала про твій кожух.

Ед здивовано глянув на неї. А потім раптом засміявся від душі.

— Ти дивна, ружко. Справді дивна.

Вони пішли далі. Сніг знову посилився, і Еліна інстинктивно підняла комір кожуха вище. Ед помітив це і, не кажучи ні слова, звернув у вужчий провулок — там вітер не так дошкуляв.

— Ти тут виріс? — запитала вона.

— Ні. — Він допоміг їй перейти через замерзлу калюжу. — Я взагалі не з цього міста. Приїхав кілька років тому.

— Звідки?

— Здалеку.

Знову ця стіна. Еліна вже помітила: щойно вона питала щось особисте, він ставав ухильним. Але й вона не мала права вимагати відвертості, ховаючись за вигаданою історією про дядечка Едмунда.

— А батьки? — запитала вона обережно.

Ед не відповів одразу. Його крок став повільнішим.

— Батьки загинули. Давно. Під час великої пожежі.

— Вибач.

— Та нічого. Це було давно.

Але Еліна бачила, як напружилися його плечі. Як стиснулися щелепи. «Давно» не означало «забуто».

— У мене є батьки, — сказала вона раптом, сама не знаючи, чому. — Але іноді мені здається, що їх немає.

Ед скоса глянув на неї.

— Що ти маєш на увазі?

Еліна закусила губу. Слова почали виливатися самі — ті, які вона ніколи б не сказала при дворі.

— Вони… вони люблять мене. Справді люблять, я вірю в це. Мабуть. Але по-своєму. Розумієш… Я для них — не донька. Я — інструмент. Фігура на шахівниці. Те, що можна обміняти на щось вигідніше.

Вона сказала це і завмерла. Сказала занадто багато і відверто. Але Ед не засміявся, як завжди, не перепитував. Просто йшов поруч і слухав.

— Знаєш, — сказав він нарешті, — я завжди думав, що ви, багатії… що у вас все простіше. Гроші, тепло, їжа щодня. Влада. Чого ще треба?

— І справді…

— А виявляється, клітка залишається кліткою. Навіть якщо вона золота і стоїть понад містом.

Еліна різко зупинилася. Подивилася на нього — і в цю мить відчула щось дивне. Ніби він побачив її справжню. Не принцесу, не спадкоємицю, не «гарну партію». Просто дівчину, яка задихається у власному житті.

За рогом вони пройшли повз таверну «Сліпий кріт». Еліна зупинилася і почала спостерігати за танцями і веселощами, які розгорталися всередині. Вона ж ніколи не бачила простих людей так близько. Скільки у тих танцях було життя і суму. Хтось сміявся, хтось плакав, хтось вже був п‘яний, а хтось шукав гарну пару на ніч. Але все це прокидало в ній небачені раніше відчуття.

— Ружі захотілося елю? Я думав, троянди п‘ють лише воду, — нарешті знову заусміхався хлопець.

— Що? Е… — почала бідкатися Еліна. — Звісно, ні! Просто вони такі… Живі.

На мить він задумався.

— То ходімо в середину?

«О боже…» — думала дівчина. — «Що я роблю? Так не можна!»

Ед швидко запригнув до важких дверей таверни і зі скрипом відчинив їх, випускаючи музику і крики на вулицю.

— Вперед, ружко!

І вона пішла. Еліна переступила поріг ніби у нове життя. Усередині було тепло, димно і пахло чимось м’ясним. За столами сиділи люди, пили і їли. Ще більше їх було посеред зали, де музики гарцювали на старих інструментах. Це була інша музика. Не така, яка прямо зараз грала у замку, не така, до якої звикла принцеса.

Еліна стояла біля входу, не наважуючись зробити крок далі. Люди танцювали — не так, як її вчили. Не тримаючи дистанції, не рахуючи кроків. Вони просто рухалися, хтось у парі, хтось сам, якийсь чолов‘яга тримався за плечі сусіда і кричав пісню, не потрапляючи в жодну ноту.

— Ти так і стоятимеш? — Ед уже був біля стійки, махаючи їй рукою. — Ходи сюди, поки місце не зайняли.

Вона пробралася крізь натовп, відчуваючи на собі погляди. Хтось присвиснув, хтось щось буркнув, але ніхто не зупинив її. Тут, здавалося, кожен був зайнятий своїм власним щастям.

Ед простягнув їй кухоль.

— Що це? — Еліна з підозрою понюхала рідину.

— Глінтвейн. Зігріє.

Вона зробила ковток — і ледь не закашлялася. Гаряче, терпке, з присмаком кориці та чогось ще, чого вона не змогла розпізнати. Але тепло розлилося грудьми майже одразу.

— Це що за дурня, — видихнула вона.

— Тут слабкого не тримають. — Знову ця посмішка.

Музика змінилася. Щось повільніше, але водночас глибше. Скрипаль заплющив очі, і здавалося, що він грає не для натовпу — для когось одного, кого вже давно немає поруч. Еліна дивилася на танцюючих. Якийсь чоловік кружляв із жінкою, притискаючи її до себе так ніжно, ніби боявся, що вона зникне. Стара пара в кутку просто тримала один одного за руки, погойдуючись у такт. Молода дівчина сміялася, коли її партнер наступив їй на ногу, а далі сміх підхоплювала уся таверна. Люди хлопали і підбурювали коханців не зупинятися.

— Чого ти посумнішала? — запитав Ед.

— Я не вмію так танцювати.

— Як — так?

— Ось так. — Вона показала рукою на залу. — Вільно.

Ед поставив свій кухоль на стійку. Потім повільно простягнув їй руку.

— То навчу.

Еліна завмерла.

— Що?

— Один танець. — Він усміхнувся, але цього разу без звичної іронії. — Обіцяю не наступати на ноги.

Вона хотіла відмовитися. Принцеса — відмовитися. Та й взагалі, вона вже практично заручена… Але ж ще ні. Це було неправильно, небезпечно, божевільно. Але її рука вже лежала в його долоні — теплій і напрочуд надійній.

Він повів її в натовп. Не на середину, де було найлюдніше, а трохи вбік, де можна було дихати.

— Не думай про кроки, — сказав він тихо, кладучи руку їй на талію. — Просто слухай музику.

— Що ти…

— Не думай.

І вона перестала думати. Уперше за цей вечір. Уперше за дні, тижні, місяці. Музика підхопила її, і вона рухалася — незграбно спочатку, потім легше. Ед тримав її впевнено, але не тісно. Вів, але не тягнув.

Вона підняла очі — і зустріла його погляд. Ці очі, за якими вона йшла увесь вечір. Нарешті вона могла роздивитися їх зблизька і при світлі. Він посміхався, але не так, як завжди. Йому було страшно не менше, ніж їй. Але він цього не виказав ні тілом, ні голосом. Лише очима. Темними і трішки сумними.

— Ти гарно рухаєшся, — сказав він раптом.

Еліна відчула, як щоки спалахнули.

— Це від глінтвейну.

Він засміявся — тихо, майже беззвучно.

— Можливо.

Музика тривала. Вони кружляли — повільно, незграбно, але водночас ідеально. Світ навколо розмився: сміх, крики, дим від люльок — все це стало лише тлом. Був тільки цей момент. Його рука на її талії. Її долоня в його руці. І погляд, від якого важко було дихати. Вона вперше відчула дивне поколювання внизу живота, наче там завелася сотня метеликів…

«Хто ти?» — думала вона. «Звідки ти взявся?»

Музика стихла. Але вони ще мить стояли нерухомо, ніби боялися розірвати щось крихке.

— Дякую, — прошепотіла Еліна.

— За що?

— За танець. За вечір… — вона не знала, як закінчити. — За все.

Ед відступив на крок. Щось у його обличчі змінилося — ледь помітно, на якусь мить. Тінь пробігла по очах.

— Нам час іти, — сказав він. — Вже пізно. Твій дядечко хвилюватиметься.

Перед тим як вийти, Ед закинув за прилавок дві срібні монетки. Еліна впізнала на них портрети батька і чомусь на мить засмувала. Вони вийшли з таверни. Холод знову вдарив різко і безжально. Після тепла і музики він здавався ще нестерпнішим. Еліна щільніше загорнулася в кожух.

— Сюди, — сказав Ед, звертаючи в провулок. — Коротший шлях.

Вони йшли мовчки. Еліна все ще відчувала тепло його руки на талії, все ще чула ту мелодію. Але щось почало непокоїти її. Щось невловиме. Вона глянула вгору і помітила, що замок віддаляється від них, хоча до цього вони йшли прямо до нього. Вона озирнулася назад. Потім знову вперед. Серце здригнулося.

— Ед?

— Так?

— Ми… — вона намагалася, щоб голос не тремтів, — ми йдемо в інший бік.

Він не зупинився. Не обернувся.

— Та ні. Це коротший шлях.

— Замок позаду нас.

Тиша.

Ед нарешті зупинився. Його плечі напружилися. Він стояв до неї спиною, і Еліна раптом усвідомила, який він насправді високий. Який широкий у плечах. Як упевнено він тримав руки.

— Ед? — її голос тепер справді тремтів.

Він повільно обернувся. І вона побачила його обличчя. Ті самі очі — живі, теплі. Але тепер у них було щось інше. Біль.

— Вибач, ружко, — сказав він тихо. — Я не мав би…

Він не договорив. З темряви вийшло кілька тіней.